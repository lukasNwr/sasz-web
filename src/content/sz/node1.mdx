---
title: Čo je štítna žľaza
---

Štítna žľaza (glandula thyreoidea), je orgán hormonálnej sústavy s vnútorným vylučovaním, ktorý produkuje hormóny. Nachádza sa v prednej časti krku, pod hrtanom (larynx) a oblieha priedušnicu (trachea). Má signifikantný motýľový tvar, vďaka ktorému ju možno rozdeliť na pravý a ľavý lalok. Tie sú prepojené v ich prednej časti, zúženým tkanivom. Tento typ prepojenia nazývame isthmus štítnej žľazy. Na zadnej strane pravého a ľavého laloka štítnej žľazy sa nachádzajú štyri prištítne telieska (parathyroid gland), ktoré sú zodpovedné za tvorbu hormónov, ktoré ovplyvňujú hladiny kalcia a forsfóru v tele. Pri prehĺtaní sa pohybuje vertikálne, vďaka zakrytiu pretracheálnou fasciou, svalmi a kožou.

Uvoľňovaním pravidelných dávok hormónov, ktoré vypúšťa do krvného obehu, reguluje mnoho funkcií ľudského tela. Tieto hormóny sú potrebné pre všetky bunky v našom tele, aby mohli pracovať tak ako majú. Hlavnú rolu zohráva najmä v metabolizme, raste a vývoji ľudského tela. Štítna žľaza reaguje na aktuálne potreby ľudského tela, preto dávkovanie hormónov vie prispôsobiť potrebe človeka, podľa toho v akej situácii sa nachádza.

Štítna žľaza reguluje rýchlosť, akou bunky v tele pracujú. Ak je v tele priveľa hormónov štítnej žľazy, bunky pracujú rýchlejšie než je potreba, čo nazývame hypertyreóza ( zvýšená aktivita štítnej žľazy). Príznaky zvýšenej aktivity štítnej žľazy môžu byť napríklad: rýchle búšenie srdca, zrýchlené trávenie- časté chodenie na záchod, prípadne hnačka.

Naopak, ak štítna žľaza produkuje primálo hormónov, bunky v tele pracujú pomalšie než by mali, čo nazývame hypotyreóza (nedostatočná aktivita štítnej žľazy). Príznaky zníženej aktivity štítnej žľazy môžu byť napríklad: únava, bolesti svalov, problémy s kĺbmi.

Zdroje:  
[(ENG) British thyroid foundation](https://www.btf-thyroid.org/what-is-thyroid-disorder)  
[(ENG) National library of medicine](https://www.ncbi.nlm.nih.gov/books/NBK279388/)  
[(SK) Unilabs:](https://www.unilabs.sk/clanky-invitro/slabost-unava-adynamia-stitna-zlaza)  
[(CZ) Stefajir.cz, Istmus štítnej žľazy](https://www.stefajir.cz/isthmus)  
[(CZ) Wikiskripta, odbornejší popis šž](https://www.wikiskripta.eu/w/%C5%A0t%C3%ADtn%C3%A1_%C5%BEl%C3%A1za)
